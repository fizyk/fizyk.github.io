.. title: Koncert Jelonka - Wrocław
.. slug: koncert-jelonka-wroclaw
.. date: 2011/03/31 19:03:36
.. tags: muzyka, video, Jelonek, koncert, skrzypce
.. link:
.. description: Planowałem pójść na koncert Jelonka już w zeszłym roku, ale dopiero w tym mi się udało. Gdy dowiedziałem się, że 27 marca Jelonek będzie grał we Wrocławiu w Alibi i postanowiłem nie przegapić tej szansy.

Planowałem pójść na koncert **Jelonka** już w zeszłym roku, ale dopiero
w tym mi się udało. Gdy dowiedziałem się, że 27 marca Jelonek będzie
grał we Wrocławiu w Alibi i postanowiłem nie przegapić tej szansy.

Na sam koncert dotarłem jakieś 20 minut po 19, czyli teoretycznie po
czasie rozpoczęcia. Ale na szczęście dla mnie, grał jeszcze support,
niejaki zespół ***Krusher***. Zespół mnie specjalnie nie zachwycił, ale
już silny, ładny głos wokalistki zwrócił moją uwagę. Krusher grał
jeszcze jakieś 15-20 minut. Po czym nastąpiła przerwa w trakcie której
bar oblegli słuchacze.

Gdy Jelonek zaczął grać, na scenie był chyba tylko perkusista. Ale po
chwili wszedł główny wykonawca, a za nim... gitarzysta z basistą. Prawdę
mówiąc nie spodziewałem się ich na pierwszym planie, aż tak
wyeksponowanych. Po pierwszym kawałku, zagranym "z biegu", przyszedł
czas na powitanie, gdzie mam wrażenie Jelonek specjalnie pomylił Radom z
Wrocławiem.... a może nie? W każdym razie dawno nie widziałem takiej
radości z grania u wykonawcy na scenie, jak u Jelonka. To jest człowiek,
który potrafi nawiązać kontakt z publicznością, zagadać i kazać
zatańczyć jak jej zagra. Oprócz utworów ze swojej płyty, było też kilka
innych kawałków, między innymi przeróbka Abby. A gdy Jelonek założył
swój hełm z rogami... czysty obłęd. I jedyne rzeczy, które mi
przeszkadzały cieszyć się w pełni koncertem to gitara i bas, które
tłumiły skrzypce Jelonka...

A skoro o skrzypcach mowa... po 12 latach pamiętam jeszcze jak
wyglądają. Czas sobie przypomnieć, jak na nich grać.

Na zakończenie, **Jelonek - BaRock**:

**BaRock** to kawałek, dzięki któremu dowiedziałem się, że gra solo taki
ktoś, jak Jelonek. Choć najlepszym i zaraz najmilszym dla ucha utworem
według mnie jest **Akka**.
