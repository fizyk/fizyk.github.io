.. title: Bakłażan w pomidorach ze schabem
.. slug: baklazan-w-pomidorach-ze-schabem
.. date: 2011/03/20 12:03:31
.. tags: przepis, kuchnia, bakłażan, pomidor
.. link:
.. description: Bakłażan ze schabem, jest prostą potrawą, którą co jakiś czas sobie przygotowuję. Najczęściej na weekend. Oczywiście, zamiast schabu można użyć innego mięsa, a nawet kotletów, które być może zostały przygotowane w tygodniu.

Bakłażan ze schabem, jest prostą potrawą, którą co jakiś czas sobie
przygotowuję. Najczęściej na weekend. Oczywiście, zamiast schabu można
użyć innego mięsa, a nawet kotletów, które być może zostały przygotowane
w tygodniu.

Lista składników jest dość krótka:

-  Bakłażan
-  Mięsiwo (schab, kotlet)
-  Pomidory
-  Czosnek
-  Oliwa (najlepiej z oliwek)

Bakłażan zawsze kroję w paski, wrzucam do jakiejś miski, posypuję solą,
mieszam i odstawiam na minimum pół godziny. Po tym czasie na dnie miski
zaczyna zbierać się woda wyciągnięta przez sól z bakłażana. Bakłażan
należy usmażyć, według mnie najlepiej na oleju z oliwek. Mięso również
pokroić w paski i również podsmażyć. Po podsmażeniu bakłażanów i mięsa
można postąpić na dwa sposoby: wymieszać bakłażany z mięsem, lub trzymać
je osobno. Jednak gdybym miał serwować, to podałbym na osobnych
naczyniach do nałożenia.

Teraz można zabrać się za pomidory i czosnek. Czosnek posiekać i
podsmażyć lekko na oliwie z oliwek. Do czosnku dorzucić pokrojone w
kostkę pomidory i całość lekko poddusić. Jeśli wszystko mieszam,
dorzucam po chwili bakłażana i mięso i znowu podgrzewam. Jeśli nie, sos
dodaję do bakłażanów. Nic nie stoi na przeszkodzie, by do sosu (razem z
czosnkiem), albo do mięsa (wrzucić na patelnię przed mięsem) dodać
trochę posiekanego imbiru.

Jednak uwaga: Bakłażan "pije" olej. Dlatego też jest to potrawa dość
tłusta. Może w piekarniku da się bakłażan przygotować inaczej, albo są
jakieś techniki przygotowania redukująca to pragnienie. Niestety,
piekarnika nie posiadam, innych technik nie poznałem jeszcze.
