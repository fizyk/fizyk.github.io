.. title: Kurczak po baskijsku
.. slug: kurczak-po-baskijsku
.. date: 2013/04/21 12:58:05
.. tags: kurczak,kuchnia,przepis,chorizo,piekarnik
.. link:
.. description: Kurczak po baskijsku.

Gotowanie to całkiem niezła zabawa. Raz na jakiś czas coś sobie z Anią gotujemy/pieczemy na obiad, wybierając albo z książki Jamiego, albo po przepisach w internecie. Tym razem był to znaleziony w internecie Kurczak po Baskijsku.

.. TEASER_END

Składniki:

- kurczak (w kawałkach np. 4 nogi)
- pasta pomidorowa (2 łyżki)
- czerwona papryka (2 sztuki)
- cebula (1 sztuka)
- pomarańcza
- oliwki bez pestek (garść)
- suszone pomidory (~10)
- kiełbaska chorizo (~15 dag)
- ryż (~250 ml)
- masło (łyżka)
- białe wino (250ml)
- bulion drobiowy (250ml)
- mielona papryka (słodka)
- sól
- pieprz
- posiekane zioła (garść - tymianek, oregano lub rozmaryn)

Kurczaka najpierw pokroić w kawałki (np. jeśli masz całe nogi, oddziel nóżki od udek), łatwiej potem układać w naczyniu żaroodpornym. Doprawić pieprzem, solą i mieloną papryką. Masło rozpuścić na patelni i podsmażyć na nim kurczaka, aż się zarumieni.

W tym czasie kiełbaskę chorizo kroimy w plasterki, paprykę i cebulę w kawałki (wcale nie muszą być małe) i siekamy czosnek. Gdy kurczak będzie już rumiany, należy go zdjąć z patelni, a na jego miejsce wrzucić przygotowane przed chwilą składniki. Przez około **10 minut składniki** powinny się smażyć.

Możemy przygotować wtedy bulion, suszone pomidory pokroić w plasterki i ustawić piekarnik na **180°C**. Po około 10 minutach na patelnie należy wsypać nieugotowany ryż (Tylko jeśli jest to ryż brązowy, lub inny wymagający dłuższego gotowania, dobrze byłoby go podgotować ~10 minut, żeby potem nie chrupał w zębach). Ryż należy dobrze wymieszać, żeby nie leżał na wierzchu.

Na patelnię wlać bulion, wino, dodać oliwki, suszone pomidory, zioła i dwie łyżki pasty pomidorowej. Po wymieszaniu i ewentualnym doprawieniu (sól, pieprz, mielona papryka), zostawić chwilę na ogniu.

Zawartość patelni przenieść do szkła żaroodpornego. Na wierzchu rozłożyć kurczaka i przełożyć go plastrami pomarańczy. Całość powinna się piec około godziny.

.. warning::

    Ryż powinien wchłonąć wszelkie płyny. Jeśli po godzinie jeszcze nie napęczniał, zostawić go na jakiś czas w szkle w stygnącym piekarniku.
